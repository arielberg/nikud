לְאַחַר שֶׁבָּרָא הָאֵל אֶת הָעוֹלָם,

הִבִּיט בִּיצִירָתוֹ, מְרֻצֶּה וּמֻקְסָם:

"כַּמָּה נִפְלָא! מַמָּשׁ גַּן עֵדֶן עֲלֵי אֲדָמוֹת!

בְּנֵי הָאָדָם שֶׁבָּרָאתִי מֻזְמָנִים לֵהָנוֹת."

 

וְאוּלָם, לֹא חָלְפוּ יָמִים רַבִּים

וּבְנֵי הָאָדָם הֵחֵלּוּ לַעֲשׂוֹת חָטָאִים,

וְהִכְעִיסוּ אֶת הָאֵל בְּמַעֲשִׂים מְרֻשָּׁעִים.

 

וּכְשֶׁהָאֵל כּוֹעֵס – זֶה לֹא צְחוֹק

הוּא הֶחְלִיט אֶת הָעוֹלָם לִמְחֹק:

גְּשָׁמִים עַזִּים יֵרְדוּ בְּלִי לַחְדֹּל,

יָצִיפוּ, יַטְבִּיעוּ, יַחְרִיבוּ הַכֹּל.

כָּךְ יֵעָשֶׂה לָאֲנָשִׁים הַחוֹטְאִים!

הָאֵל, בְּלִי שֶׁמֶץ בִּלְבּוּל,

תִּכְנֵן לְהָבִיא עֲלֵיהֶם מַבּוּל.

 

אַךְ בְּטֶרֶם הֵחֵל לְהַמְטִיר גְּשָׁמִים,

פָּנָה לְנֹחַ, אִישׁ צַדִּיק וְתָמִים:

"בְּנֵה תֵּבַת עֵץ וְהַכְנֵס אֵלֶיהָ זוּגוֹת-זוּגוֹת

בְּהֵמוֹת, חֲרָקִים, דָּגִים וְעוֹפוֹת."

 

הַתֵּבָה מוּכָנָה! הִגִּיעַ הַיּוֹם!

עוֹד רֶגַע יֻמְטַר הַמַּבּוּל הָאָיֹם.

נֹחַ וּבָנָיו מְוַדְּאִים שֶׁהַכְּלָל נִשְׁמָר,

שֶׁלַּתֵּבָה עוֹלִים בְּזוּגוֹת, נְקֵבָה וְזָכָר.

 

הַתּוֹר אָרֹךְ וּמִתְפַּתֵּל

כֻּלָּם רוֹצִים לְהִנָּצֵל!

דֹּב וְדֻבָּה

צָב וְצַבָּה

גָּמָל וְנָאקָה

מַקָּק וּמַקָּקָה

פִּילָה וּפִיל

טַפִּילָה וְטַפִּיל

אַהֲבָה וִידִידוּת

צְחוֹק וּבְרִיאוּת.

 

וּלְפֶתַע, נַחֲשׁוּ מִי בְּרִיצָה מַגִּיעַ?

הַשֶּׁקֶר! כֻּלּוֹ מִתְנַשֵּׁף וּמֵזִיעַ.

בָּא בְּגַפּוֹ וּמְבַקֵּשׁ לְהִכָּנֵס,

אַךְ נֹחַ עוֹצֵר אוֹתוֹ בְּלִי לְהַסֵּס:

"הַכְּנִיסָה לְזוּגוֹת בִּלְבַד!" הוּא רוֹעֵם,

"אוֹ שֶׁתִּמְצָא בַּת זוּג אוֹ שֶׁלָּנֶצַח תֵּעָלֵם."

שֶׁקֶר נִבְהַל, "לְהֵעָלֵם לָנֶצַח? נָפַלְתָּ עַל הָרֹאשׁ?

אֶמְצָא בַּת זוּג לִפְנֵי שֶׁתִּסְפֹּר עַד שָׁלוֹשׁ."

 

"מִי רוֹצָה לִהְיוֹת לִי בַּת זוּג?

אוּלַי אַתְּ?" הוּא שׁוֹאֵל אֶת הַבְּרָכָה.

"מִצְטַעֶרֶת, אֲנִי בַּת זוּג שֶׁל הַצְלָחָה." 

"אִם כָּךְ, אוּלַי אַתְּ?" הוּא פּוֹנֶה אֶל הַשִּׂמְחָה.

"אֵין סִכּוּי! אֶת בֶּן זוּגִי, הָאֹשֶׁר, אֵינִי מַחְלִיפָה."

 

הַזְּמַן חוֹלֵף וְשֶׁקֶר נִלְחָץ! מָה יִהְיֶה?

וּלְפֶתַע לְפָנָיו מוֹפִיעָה, הוֹ! אֵיזוֹ הַקַּלָּה!

הִנֵּה מְאֵרָה, הַיְּדוּעָה גַּם בִּשְׁמָהּ 'קְלָלָה'.

"מְאֵרָה יְקָרָה, הַאִם תִּתְלַוִּי אֵלַי לַתֵּבָה?

הַכְּנִיסָה הִיא לְזוּגוֹת בִּלְבַד.

מָה אַתְּ אוֹמֶרֶת? יִהְיֶה לָךְ נֶחְמָד."

 

מְאֵרָה מַבִּיטָה בּוֹ בְּמַבָּט בּוֹחֵן:

"אִם אֶצְטָרֵף אֵלֶיךָ, מָה תִּתֵּן?

כְּדַאי מְאוֹד שֶׁתִּהְיֶה נָדִיב,

אֶשְׁמַע אֶת הַצָּעָתְךָ וְרַק אָז אָגִיב."

"וּבְכֵן, הַקְשִׁיבִי לָעִסְקָה: אִם תִּתְלַוִּי אֵלַי

שֶׁלָּךְ יִהְיֶה כָּל מָה שֶׁאַשִּׂיג בְּחַיַּי.

אֶת כָּל רְכוּשִׁי לָּךְ אַתֶּן!

רַק בְּבַקָּשָׁה, הַגִּידִי לִי כֵּן!"

מְאֵרָה הִסְכִּימָה. הַשְּׁנַיִם לָחֲצוּ יָדַיִם,

וְהִשְׁתַּחֲלוּ לַתֵּבָה רֶגַע לִפְנֵי סְגִירַת הַדְּלָתַיִם.

הַהַפְלָגָה בַּתֵּבָה לֹא הָיְתָה שֵׁיט תַּעֲנוּגוֹת,

הִיא הָיְתָה אֲרֻכָּה, רוֹעֶשֶׁת וְשׁוֹפַעַת תְּלוּנוֹת.

רַק כַּעֲבֹר שָׁנָה הִגִּיעָה הַהַפְלָגָה אֶל קִצָּהּ,

וְכָל מִי שֶׁהָיָה בַּתֵּבָה הִזְדָּרֵז וְיָצָא.

כַּמָּה בּוֹהֵק אוֹר הַשֶּׁמֶשׁ בַּשָּׁמַיִם,

וְאֵיזֶה מַזָּל שֶׁיָּבְשׁוּ הַמַּיִם!

 

שֶׁקֶר פָּנָה מִיָּד לְעִנְיָנָיו,

לִצְבֹּר מָמוֹן בְּמִרְמָה, כְּפִי שֶׁעָשָׂה כָּל חַיָּיו.

אַךְ אוֹיָה! מִי זוֹ פּוֹסַעַת בְּעִקְבוֹתָיו?    

בַּאֲדִיקוּת רַבָּה אַחֲרָיו הִיא פּוֹנָה,

וְכָל מָמוֹנוֹ הוֹפֵךְ לְמָמוֹנָהּ?

 

"מָה אַתְּ עוֹשָׂה? הֵיכָן כָּל מָה שֶׁצָּבַרְתִּי?"

שֶׁקֶר מִתְרַתֵּחַ וְזוֹעֵם.

וּמְאֵרָה עוֹנָה: "שָׁכַחְתָּ שֶׁהָיָה בֵּינֵינוּ הֶסְכֵּם?

כָּל מָה שֶׁתִּצְבֹּר יַעֲבֹר מִיָּד אֵלַי,

כַּמָּה שֶׁאַתָּה טִפֵּשׁ, אַלְלַי!"

 

הַשֶּׁקֶר נוֹתַר חֲסַר מַעֲנֶה וּלְלֹא שָׁלָל.

וּמֵאָז יָדוּעַ לָנוּ הַכְּלָל:

מָה שֶׁהֻשַּׂג בְּשֶׁקֶר וּבְמִרְמָה - בְּדֶרֶךְ עֲקַלְקַלָּה,

אֵין בּוֹ בְּרָכָה אֶלָּא רַק קְלָלָה.
