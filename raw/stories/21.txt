אַרְיֵה אֶחָד אָכַל בְּנַחַת אֲרוּחָה דְּשֵׁנָה.

וּלְפֶתַע נִתְקְעָה לוֹ בַּגָּרוֹן עֶצֶם קְטַנְטַנָּה.

הִרְגִּישׁ הָאֲרִי מַחֲנָק אָיֹם:

אֵין אֲוִיר! קָשֶׁה לִנְשֹׁם!

 

הָעֶצֶם נִתְקְעָה מַמָּשׁ בְּתוֹךְ הַלֹּעַ.

אִי אֶפְשָׁר לְהָקִיא וְאִי אֶפְשָׁר לִבְלֹעַ.

כִּחְכַּח, הִשְׁתַּעֵל, הַכֹּל לְלֹא הוֹעִיל,

הָאַרְיֵה הֵבִין מִיָּד – כָּאן דָּרוּשׁ מַצִּיל!

 

פָּנָה בְּקוֹל צָרוּד וּמְקֻטָּע לְכָל עוֹבֵר וָשָׁב:

"מִי שֶׁאֶת הָעֶצֶם לִי יוֹצִיא, יִזְכֶּה בְּשָׂכָר עַל מַעֲשָׂיו."

מֵהַשָּׁמַיִם אָז נָחַת קוֹרֵא מִצְרִי אֲרֹךְ מַקּוֹר:

"בְּבַקָּשָׁה, אַרְיֵה נִכְבָּד, כֵּיצַד אוּכַל כָּאן לַעֲזֹר?"

 

"הָעֶצֶם, נוּ בְּעֶצֶם, מָה פֹּה לֹא בָּרוּר?"

נִשְׁנַק הַלַּיִשׁ וְנֶחְנַק בְּעוֹד לֹעוֹ פָּעוּר.

בֵּינְתַיִם עוֹד חַיּוֹת הִתְקַהֲלוּ שָׁם מִסָּבִיב,

צִפּוּ לִרְאוֹת מָה יַעֲשֶׂה אוֹתוֹ קוֹרֵא חָבִיב.

 

לְכָל אֶחָד הָיָה בָּרוּר – הַמַּצָּב אֵינוֹ פָּשׁוּט,

צָרִיךְ לִתְחֹב הָרֹאשׁ לְתוֹךְ הַפֶּה הַטּוֹרֵף בְּלִי הִתְלַבְּטוּת!

 

אַךְ הַקּוֹרֵא הַמִּצְרִי לֹא הִמְתִּין, וּבְלִי כָּל שְׁהִיּוֹת

הִכְנִיס אֶת הַמַּקּוֹר מַמָּשׁ לְ"גוֹב הָאֲרָיוֹת".

אֶת הָעֶצֶם הוּא מָצָא. מִיָּד אוֹתָהּ שָׁלַף.

וְהַמַּשְׁבֵּר – חֲלֹף חָלַף.

 

הָאַרְיֵה נָשַׁם לִרְוָחָה, שׁוּב יֵשׁ אֲוִיר בְּשֶׁפַע!

גַּם לְפָנָיו הַחִוְּרִים שׁוּב חָזַר הַצֶּבַע.

וְאַחֲרֵי רֶגַע אַף הִצְלִיחַ הוּא לִשְׁאֹג.

אָכֵן הָאַרְיֵה הִתְאוֹשֵׁשׁ, לֹא צָרִיךְ עוֹד לִדְאֹג.

 

"וְעַכְשָׁו," שָׁאַל הַקּוֹרֵא, "הֵיכָן הַשָּׂכָר הַמֻּבְטָח?"

נוּ – חָשַׁב הָאֲרִי בְּלִבּוֹ – צִפִּיתִי שֶׁיִּשְׁכַּח...

"שָׂכָר? שְׁמַע חֲבִיבִי, יָצָאתָ בְּשָׁלוֹם.

זֶה מַשֶּׁהוּ מְיֻחָד שֶׁלֹּא קוֹרֶה כָּל יוֹם.

 

לָרֹב, מִי שֶׁדּוֹחֵף רֹאשׁוֹ אֶל לֹעַ הָאֲרִי

הוּא – אֵיךְ לוֹמַר בַּעֲדִינוּת – לֹא יוֹצֵא מִשָּׁם בָּרִיא.

בְּקִצּוּר, קוֹרֵא מִצְרִי יָקָר, בַּזֹּאת קִבַּלְתָּ אֶת שְׂכָרְךָ,

עַכְשָׁו תַּגִּיד תּוֹדָה רַבָּה וְלֵךְ לְדַרְכְּךָ."

 

הַקּוֹרֵא אָז הִתְעוֹפֵף מִשָּׁם עָצוּב וּמְאֻכְזָב,

אֲבָל אַחֲרֵי דַּקָּה חָשַׁב שֵׁנִית עַל הַמַּצָּב.

הֵבִין דָּבָר חָשׁוּב מְאֹד שֶׁלֹּא תָּמִיד בָּרוּר,

וְזֶה יִהְיֶה גַּם עֲבוּרֵנוּ סוֹפוֹ שֶׁל הַסִּפּוּר:

 

גַּם אִם מְצַפִּים לְרֶוַח אוֹ תְּמוּרָה,

לִפְעָמִים דַּי לְהֵחָלֵץ בְּשָׁלוֹם מֵהַצָּרָה.

אִם יוֹצְאִים בְּלִי פֶּגַע יֵשׁ לִשְׂמֹחַ בְּכָךְ,

זֶהוּ עֶצֶם הָעִנְיָן, הַקּוֹרֵא זֹאת לֹא יִשְׁכַּח...
